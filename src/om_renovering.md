---
title: Om renovering
layout: layouts/article.html
eleventyNavigation:
  key: Om renovering
  parent: Boendeinformation
  order: 0
tags: ['featured']
---
 

Den 1 januari 2023 infördes tydligare regler kring vad som gäller vid renovering av en bostadsrätt. I kort innebär det att man ska söka tillstånd hos föreningens styrelse vid renoveringar som innebär förändringar av en lägenhet samt att en ny förverkandegrund tillkommit.

Du kan hitta förändringarna i [Bostadsrättslag (1991:614)](https://www.riksdagen.se/sv/dokument-lagar/dokument/svensk-forfattningssamling/bostadsrattslag-1991614_sfs-1991-614). Se längst ner under rubriken ”2022:1026” för de specifika lagändringarna samt läs under 7 kapitlen, § 7 samt § 9  för de nya lagändringar avseende renoveringar samt förverkansgrund.

Om man som medlem inte sedan tidigare är insatt i dessa förändringar och den nya förverkansgrunden behöver man läsa all text för att förstå sina skyldigheter och ansvar.

## Ansökningsblankett

Är du redan insatt och behöver söka tillstånd för en renovering ber vi dig ladda ner vår ansökningsblankett. Blanketten ska efter ifyllnad skickas till vår förvaltare, som även tar emot eventuella frågor.

{% cta "/assets/ansokan_renovering.pdf" %}
Ansökningsblankett renovering
{% endcta %}

## Golvbrunnsbyte – möjlighet till ekonomisk ersättning

Vid golvbrunnsbyte gäller att man använder sig av certifierade våtrumsföretag (se mer information i ansökningsblanketten vid renoveringar) och för att föreningen skall ersätta enligt nedan behöver ni även läsa våra rutiner för ansökan om ersättning för byte av golvbrunn. Enligt tidigare taget stämmobeslut står föreningen för byte av golvbrunn. Vill man själv utföra byte av golvbrunn kan man ansöka om ersättning från föreningen. Ersättning ligger på upp till 5 000 kr. Det innebär att föreningen inte kan betala ut mer än vad själva golvbrunnsbytet kostat (det som står specificerat på fakturan) och inte mer än upp till 5 000 kr. Ansökan om ersättning skall komma in till oss senast sex månader efter utfört arbete annars har föreningen inte någon möjlighet att betala ut ersättningen.

## Ny förverkansgrund införd

De nya reglerna innebär även att en ny förverkandegrund införs. (Med förverkande menas väldigt enkelt förklarat att man blir uppsagd som medlem och därmed måste sälja sin lägenhet.) Det finns en möjlighet att förverka bostadsrätten om man som bostadsrättsinnehavare utför olovliga åtgärder i lägenheten vilka inte kan sägas vara ringa om man:

1. inte vidtar rättelse efter uppmaning eller
2. inte får tillstånd av [hyresnämnden](https://www.domstol.se/hyres--och-arrendenamnden-i-malmo/) efter en ansökan.

Hyresnämnden kan ge tillstånd för en renoveringsåtgärd i en lägenhet även om styrelsen nekat en sådan. Tidigare behövde denna form av ärende drivas i domstol men för att förenkla hanteringen och därmed även kostnaderna har detta arbeta därmed tagits över av hyresnämnden (7 kap, 9 §, Bostadsrättslag (1991:614)).

## Vad man måste söka tillstånd för

Bostadsrättshavaren får inte utan styrelsens tillstånd utföra en åtgärd i lägenheten som innefattar nedanstående. (7 kap, 7 §, Bostadsrättslag (1991:614)). Vi hänvisar även till vår ansökningsblankett där det på ett överskådligt sätt går att hitta vad man ska söka tillstånd för med förklaringar på vad som krävs vid ansökan.

1. ingrepp i en bärande konstruktion
1. installation eller ändring av ledningar för avlopp, värme, gas eller vatten
1. installation eller ändring av anordning för ventilation
1. installation eller ändring av eldstad eller rökkanal, eller annan påverkan på brandskyddet
1. någon annan väsentlig förändring av lägenheten

## Vad man inte behöver söka tillstånd för

I stort behöver man inte söka tillstånd för enklare renovering, såsom målning, tapetsering samt omläggning av golv. En köksrenoveringen där man inte påverkar några ledningar utan håller sig till den planritning som finns kräver inget tillstånd.

Är man osäker är det alltid bättre att söka om tillstånd eller kontakta vår förvaltare för att höra kring vad som gäller. Läs även vår ansökningsblankett då den kan ge tips på hur man ska tänka kring en renovering. 
